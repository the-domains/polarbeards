---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-01-06T14:03:49.691Z'
dateModified: '2016-01-06T14:03:23.779Z'
title: |-
  KLASSINEN PARRANAJO
  PARAS TAPA AJAA PARTA. EDELLEEN.
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-01-06-klassinen-parranajo-paras-tapa-ajaa-parta-edelleen.md
published: true
url: klassinen-parranajo-paras-tapa-ajaa-parta-edelleen/index.html
_type: Article

---
# KLASSINEN PARRANAJO
PARAS TAPA AJAA PARTA. EDELLEEN.

Vanha kunnon klassinen parranajo on monellakin tapaa ylivertainen verrattuna moniterähöyliin ja partakoneisiin. Hyötyihin kuuluu mm. ajon tarkkuus, ihon ärsytyksen minimointi ja ennen kaikkea koko parranajotavan tyylikkyys ja mukavuus. Kun varaat parranajolle vähän enemmän aikaa ja teet sen kunnolla alusta loppuun, muuttuu koko rutiini pakollisesta pahasta odotetuksi päivän kohokohdaksi.
Koko hyöty ei suinkaan tule ainoastaan paremman höylän takia, vaikka se varmasti suurin yksittäinen faktori onkin. Kunnon partasaippua ja huolellinen valmistelu ja ajo ovat myös tärkeitä hyvän parranajokokemuksen saavuttamiseksi.
Klassista parranajoa voi myös harrastaa ihan perinteisellä partaveitsellä, shavetella, tai vaikka kirveellä, mutta me olemme valinneet välineeksemme vanhan liiton partahöylän (Safety Razor), sen tyylikkyyden ja aloittelijaystävällisyyden vuoksi.

# ENNEN PARRANAJOA

1\. Kartoita partasi kasvusuunta
Älä skippaa tätä tylsältä kuulostavaa ensimmäistä askelta, niin kuin me teimme. Parran kasvusuunta on erittäin tärkeä kartoittaa, jotta tiedät mihin suuntaan sitä ajetaan. Tämän tekeminen vähentää huomattavasti ihon ärsytystä.

2\. Valmistele parranajosi
Laita partasutisi likoamaan esim. lasiin. Tämä pehmentää sutia ja helpottaa vaahdottamista myöhemmin. Aseta höylään terä, ellei vanha ole vielä käyttökelpoinen. Pehmennä tämän jälkeen partasi ajon helpottamiseksi. Yksinkertaisin tapa on käydä lämpimässä suihkussa ennen parranajoa, tai käyttää preshave-öljyä. Voit tehdä molemmat saadaksesi erityisen pehmeän parran.

3\. Vaahdota saippua
Ravistele lionnutta sutia lavuaarin yllä ja "lataa" se saippualla. Saippua on hyvä laittaa johonkin kulhoon tai esim. kahvikuppiin, jossa se pysyy kun pyörität sutia sen päällä. Mikäli vaahtoa ei synny tarpeeksi, tai se on liian paksua ja tahmeaa, kastele hieman sormiasi ja ripottele saippuan päälle hieman vettä. Pyörittele sutia saippuan päällä noin 20 sek, jotta sutiin tulee tarpeeksi saippuaa. Vaahdota kasvot huolellisesti. Ensimmäisillä kerroilla kun ajaminen on vielä vähän hitaampaa, voi vaahtoa laittaa aluksi vain tiettyihin paikkoihin kerrallaan, ja vasta ajon jälkeen vaahdottaa seuraavaksi ajettava alue. Tällä tavalla saippua ei ehdi kuivumaan iholle.

# PARRANAJO

4\. Etsi oikea kulma terälle ajoa varten
Helpoin tapa löytää oikea kulma on asettaa höylä suoraan "hattu" vasten poskea, hitaasti vetää höylää alaspäin poskella ja samalla kääntää höylää alaspäin. Kun terä alkaa leikkaamaan, olet löytänyt oikean kulman. Kulmaksi suositellaan yleensä 30 astetta.

5\. Ensimmäinen ajo
Aja ensimmäisellä kerralla parta myötäkarvaan. Tässä vaiheessa ei ole tarkoitus saada naamastasi vauvan pyllyä, vaan lyhentää parta. Älä siis koita saada parempaa tulosta painamalla höylää kasvojasi vasten. Vielä kerran, älä paina höylää. Ihoa on hyvä kiristää ohimosta toisella kädellä tai pullistamalla poskia tai huulia ilmalla. Ajettuasi naaman läpi kertaalleen, huuhtele kasvot.

6\. Toinen ajo
Toisella kerralla on tarkoitus ajaa ristikarvaan. Lataa lisää saippuaa sutiin tarvittaessa ja vaahdota kasvot. Samat yleissäännöt pätee tässäkin. Muistutetaan nyt vielä, että terää ei kuulu painaa. Tämän ajon tulos riittää suurimmalle osalle, mutta jos haluat tosiaan sen vauvan pyllyn, valmistele vielä yksi ajo.

7\. Kolmas ajo
Kolmannella, ja yleensä viimeisellä ajolla parta ajetaan vastakarvaan. Tämä on huomattavasti haastavampaa ja tästä syntyy helpoiten pieniä viiltoja ja punaisia läiskiä naamaan. Vastakarvaan ajaminen on kuitenkin ainoa tapa varmistaa silkinpehmeät kasvot. Aloittelijoille suosittelemme skippaamaan tämän vaiheen, tai vaihtoehtoisesti ajamaan uudestaan ristikarvaan (toiseen suuntaan). Sitten kun höylä ei enää tärise kädessä, voit kokeilla tätä isojen poikien ajoa. 

# PARRANAJON JÄLKEEN

8\. Huuhtelu
Huuhtele kasvot lämpimällä vedellä. Lämmin vesi pesee ylimääräisen saippuan pois ja puhdistaa ihohuokoset. Huuhtele tämän jälkeen kasvosi vielä kylmällä vedellä sulkeaksesi ihohuokoset. Taputtele kasvosi kuivaksi pyyhkeellä.

9\. Viimeinen silaus
Laita aftershave. Aftershavella on tapana ilmoittaa, missä kohtaa ajo on mennyt vähän huonommin. Aftershaven ideana on puhdistaa ihoa ja rauhoittaa ärtyneitä kohtia.
![](https://the-grid-user-content.s3-us-west-2.amazonaws.com/52c9dd32-71dd-4023-97d1-f277a9d833da.jpg)
![](https://the-grid-user-content.s3-us-west-2.amazonaws.com/c1bffcbc-3d7f-44d8-b18c-485593d6263e.jpg)
![](https://the-grid-user-content.s3-us-west-2.amazonaws.com/58b6d805-43a0-4fe4-bef2-dbdb0d2370bd.jpg)
![](https://the-grid-user-content.s3-us-west-2.amazonaws.com/1910bf06-8682-42e8-aa08-567d8bd20fdf.jpg)